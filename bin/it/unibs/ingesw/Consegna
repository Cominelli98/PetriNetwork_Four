La quarta versione estende le precedenti consentendo la descrizione, da parte del
configuratore, e la simulazione, da parte del fruitore, di PN con priorità (PNp).
Più specificamente, la nuova versione deve consentire al configuratore di scegliere una
PN fra quelle salvate in forma persistente e usarla al fine di definire una PNp. Per
definire una PNp, il configuratore deve attribuire una priorità a ciascuna transizione della
PN prescelta. Per semplificare l’inserimento delle priorità, si può fare ricorso a dei valori
di default. In particolare, il valore di default della priorità di una transizione è quello
minimo, pari a 1. La stessa PN può essere utilizzata per descrivere più PNp distinte, che
differiscono unicamente per i valori delle priorità. Ogni singola PNp deve essere
sintatticamente corretta, ovvero tutte le priorità devono assumere valori interi positivi.
Dietro richiesta del configuratore, ciascuna descrizione di PNp sintatticamente corretta
può essere salvata in forma persistente. Tutte le PNp salvate devono essere diverse l’una
dall’altra. Le descrizioni salvate devono essere accessibili al configuratore, che, in
qualunque sessione, può richiedere la visualizzazione di ognuna di esse.
La nuova versione deve consentire al fruitore di scegliere una PNp fra quelle salvate in
forma persistente e simulare una o più evoluzioni della stessa. All’inizio della
simulazione la marcatura corrente è quella iniziale. La simulazione procede 
Marina Zanella - Ingegneria del Software - Elaborato a.a. 2020-2021 8
iterativamente, raggiungendo a ogni iterazione una nuova marcatura, attraverso lo scatto
di una delle transizioni la cui priorità è la più elevata fra quelle di tutte le transizioni
abilitate data la marcatura corrente. La marcatura raggiunta (che, incidentalmente, può
coincidere con quella corrente) diventa quella corrente, e così via finché il fruitore non
ponga fine alla simulazione o non si sia raggiunta una marcatura che denoti un blocco
critico della PNp.
Più dettagliatamente, a ogni iterazione della simulazione di una PNp, data la marcatura
corrente, si possono verificare i tre casi sottoelencati.
1) Non esiste alcuna transizione abilitata: l’applicazione evidenzia la situazione di
blocco critico e termina la simulazione.
2) Esiste una sola transizione abilitata dotata di priorità massima: l’applicazione
visualizza tale transizione nonché la marcatura prossima raggiunta attraverso lo
scatto della stessa.
3) Esistono più transizioni abilitate dotate della medesima priorità massima:
l’applicazione chiede al fruitore di sceglierne una e visualizza la marcatura prossima
raggiunta attraverso lo scatto della stessa.
Al termine dell’iterazione condotta secondo i casi 2 e 3, la marcatura raggiunta diventa
quella corrente; l’applicazione chiede al fruitore se intende continuare la simulazione, ne
acquisisce la risposta e agisce di conseguenza.